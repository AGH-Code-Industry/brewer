UWAGA!

Jeśli to czytasz to znaczy, że moje wieloletnie dzieło wpadło w niepowołane ręce. Pod ŻADNYM pozorem nie czytaj dalszej części tego notesu. Wyświadcz mi przysługę i go zniszcz, najlepiej spal.

Odpuść sobie, nie popełnij tego samego błędu co ja… 

Zostałeś ostrzeżony…


						“Z”
---
WPIS 1

Obiecałem sobie, że nigdy taki nie będę, że nigdy nie posunę się do czegoś takiego… Już wiem co to znaczy być studentem - jak zaraz się nie napiję piwa to szlag mnie kurde trafi, obiecuję… Pojawia się tylko jeden zasadniczy problem - pieniądze, a tak właściwie to ich brak. Mojego współlokatora męczą te same problemy, więc jako dorośli i odpowiedzialni ludzie podjęliśmy decyzję - uwarzymy własne piwo w akademiku. 
---
Nasza lista zakupów wygląda następująco: wiadro, rurka fermentacyjna, cukier, drożdże, chmiel i słód jęczmienny.
---
WPIS 2

Zakupy udane! Znaczy, częściowo udane… O ile wiadro, cukier i drożdże zdobyliśmy bez problemu, tak z pozostałymi składnikami był lekki problem. Okazało się, że w sklepie nigdy nie słyszeli o czymś takim jak rurka fermentacyjna, a jako że student to bardzo pomysłowa maszyna, pod wpływem impulsu kupiliśmy słomki do napoi. Podobnie było ze słodem, ale doszliśmy do wniosku, że może uda się go wyciągnąć z kaszy jęczmiennej?
---
O chmiel to już nawet nie pytaliśmy…  W drodze powrotnej naszła nas wspólna myśl: skoro potrzebne nam są szyszki chmielu, to może ze zwykłymi szyszkami też zadziała?

I tak właśnie dwóch studentów dzielących między siebie trzy szare komórki skończyło we własnym pokoju w akademiku z kilogramem szyszek, kaszą jęczmienną i słomkami. Jak to będzie nadawać się do spożycia i chociaż w małym stopniu będzie kopać to przyrzekam - rzucam studia i zaczynam profesjonalnie warzyć piwo.
